urn:cts:mid:catullus.014:1	Ni te plus oculis meis amarem,
urn:cts:mid:catullus.014:2	iucundissime Calve, munere isto
urn:cts:mid:catullus.014:3	odissem te odio Vatiniano:
urn:cts:mid:catullus.014:4	nam quid feci ego quidve sum locutus,
urn:cts:mid:catullus.014:5	cur me tot male perderes poetis?
urn:cts:mid:catullus.014:6	isti di mala multa dent clienti,
urn:cts:mid:catullus.014:7	qui tantum tibi misit impiorum.
urn:cts:mid:catullus.014:8	quod si, ut suspicor, hoc novum ac repertum
urn:cts:mid:catullus.014:9	munus dat tibi Sulla litterator,
urn:cts:mid:catullus.014:10	non est mi male, sed bene ac beate,
urn:cts:mid:catullus.014:11	quod non dispereunt tui labores.
urn:cts:mid:catullus.014:12	di magni, horribilem et sacrum libellum!
urn:cts:mid:catullus.014:13	quem tu scilicet ad tuum Catullum
urn:cts:mid:catullus.014:14	misti, continuo ut die periret,
urn:cts:mid:catullus.014:15	Saturnalibus, optimo dierum!
urn:cts:mid:catullus.014:16	non non hoc tibi, false, sic abibit.
urn:cts:mid:catullus.014:17	nam si luxerit ad librariorum
urn:cts:mid:catullus.014:18	curram scrinia, Caesios, Aquinos,
urn:cts:mid:catullus.014:19	Suffenum, omnia colligam venena.
urn:cts:mid:catullus.014:20	ac te his suppliciis remunerabor.
urn:cts:mid:catullus.014:21	vos hinc interea valete abite
urn:cts:mid:catullus.014:22	illuc, unde malum pedem attulistis,
urn:cts:mid:catullus.014:23	saecli incommoda, pessimi poetae.
